কান্তজিউ মন্দির, নয়াবাদ মসজিদ এবং অসাম্প্রদায়িক বাংলাদেশের চিরায়ত সৌন্দর্য @ দিনাজপুর 



“এই রূপক ভাই, উঠেন। আরে মিয়া উঠেন না। যমুন সেতু চইলা আইসে তো।“ 
ক্রমাগত ধাক্কাধাক্কিতে যথেষ্ট বিরক্তি নিয়ে চোখ খুললাম। কিন্তু কিছু বলতেও পারলাম না। বেচারা এই প্রথম এত কাছ থেকে যমুনা সেতু দেখছে, ওর উৎসাহে পানি ঢেলে দেওয়ার তো কোন মানে হয় না।
চিত্রা এক্সপ্রেস ট্রেনে চেপে দিনাজপুর যাচ্ছিলাম। কমলাপুর রেলস্টেশন থেকে সকাল ১০ টায় ট্রেন ছেড়েছে। মির্জাপুর স্টেশন পার হওয়ার পর কখন যে ঘুমিয়ে পড়েছি বলতেও পারি না। দিনাজপুর এইবারই আমি প্রথম যাচ্ছি না তবে আমার সঙ্গীর জন্য সেটা প্রথম। সাধারণত অফিসিয়াল ট্যুরগুলোতে আমরা একাই যাই। তবে এইবার স্পেশাল একটা কাজ নিয়ে দুইজন রওনা দিয়েছি দিনাজপুরের উদ্দেশ্যে। রাতে থাকব দিনাজপুর তবে যেতে হবে ঠাকুরগাঁ, পঞ্চগড় এবং নীলফামারীর বিভিন্ন স্থানে।
রাজশাহী বিশ্ববিদ্যালয়ে পড়াশোনা করার সুবাদে যমুনা সেতুর সাথে পরিচয় বহুদিনের। তাই যমুনা সেতু নিয়ে কোন উচ্ছ্বাসই আমার মাঝে কাজ করছিল না। বাশারে’র ব্যাপারটা ভিন্ন। এর আগে যতবার সে উত্তরবঙ্গ গেছে ততবার বাসে করে গেছে তাও আবার রাত্রিতে। যমুনা সেতুর উপর দিয়ে ট্রেন খুব ধীরে চলে। তাই খুব ভাল করে একইসাথে সেতু এবং যমুনা নদী দেখা যায়। 
কাঁচা ঘুমটা ভেঙে দেওয়ায় আমি যে যারপরনাই বিরক্ত হয়েছে সেটা বুঝতে পেরেই বাশার বলে উঠল,
“ভাই, মাইন্ড করলেন নাকি? আচ্ছা আপনাকে একটা ১৮+ টেকি জোকস শোনাই। মন ভাল হয়ে যাবে।“
আমার দিক থেকে কোন উত্তরের অপেক্ষা না করেই শুরু করে দিল,
বাচ্চা ছেলে তাঁর বাবাকে জিগ্যেস করল, “আচ্ছা বাবা আমি জন্মেছি কিভাবে?
বাবার উত্তর, “ তোমার আম্মা আর আমি ইয়াহুতে পরিচিত হয়েছি। আমরা ই-মেইলের মাধ্যমে ডাটা ট্রান্সফার করি। এরপর সাইবার ক্যাফেতে দেখা করি। তোমার আম্মা ওখানে আমার হার্ড ডিস্ক স্লটে ঢুকাতে বলে। যে মুহুর্তে আমি আপলোড করবো ঠিক তখনই মনে পড়লো আমাদের কারো ফায়ার ওয়াল ইন্সটল করা নাই, ততক্ষনে ডিলিট চাপার সময়ও শেষ। ৯ মাস পর একটা পপ আপ আসে, ওটা তুমি” 
জোকস শেষ না করেই নিজেই হাসতে থাকল বাশার। কেন জানি আমি খুব একটা মজা পেলাম না জোকসটায়। সে দখি হাসছে তো হাসছেই। হাসি আর থামে না।
রাত ৮ টায় পৌঁছুলাম দিনাজপুর। রেলস্টেশনে জোনাল ম্যানেজার, এরিয়া ম্যানেজার সবাই অপেক্ষা করছিল। সোজা হোটেলে চলে গেলাম। ফ্রেশ হয়ে খাওয়াদাওয়া সারলাম হোটেলের গরুর মাংস দিয়ে (আহ, সেইরাম স্বাদ। এখনও মুখে লেগে আছে)। খেতে খেতেই প্ল্যান করে ফেললাম। পরদিন দুপুরে কান্তজীউ মন্দির দেখতে যাব। 

বাংলাদেশের বিখ্যাত যে কয়টা প্রাচীন স্থাপত্য এখনও টিকে আছে তাঁর মাঝে কান্তজিউ মন্দির অন্যতম। দিনাজপুর শহর থেকে ১২ কিলোমিটার উত্তরে এবং কাহারোল উপজেলা সদর থেকে সাত কিলোমিটার দক্ষিণ-পূর্বে সুন্দরপুর ইউনিয়নে, দিনাজপুর-তেঁতুলিয়া মহাসড়কের পশ্চিমে ঢেঁপা নদীর তীরে এর অবস্থান। এই মন্দির নির্মিত হয়েছিল শ্রীকৃষ্ণের উদ্দ্যেশে ভক্তি নিবেদনের জন্য। শ্রীকৃষ্ণের মন্দির, এই অর্থে একে বলা হয় কান্তজীউ বা কান্তজীর মন্দির। এই মন্দিরের কারণে এই স্থান কান্তনগর নামে পরিচিত হয়ে উঠে। তাই একে কান্তনগরের মন্দিরও বলা হয়। এটি নবরত্ন মন্দির নামেও পরিচিত কারণ নির্মাণের সময় তিনতলাবিশিষ্ট এই মন্দিরের নয়টি চূড়া বা রত্ন ছিলো। 

উপরের ছবিটি তোলা হয়েছিল ১৮৯১ সালে। এটি কান্তজিউ মন্দিরের প্রথম অফিসিয়াল ফটোগ্রাফ। ১৮৯৭ সালের ১২ জুনের ৮.৭ মাত্রার The Great Indian Earthquake বার্মা, দিল্লি এবং ভুটানের হাজার হাজার বাড়িঘর ধ্বংস করে দিয়েছিল। আমাদের বঙ্গদেশের উপর দিয়েও তাঁর প্রভাব ছিল মারাত্মক। সেই ভূমিকম্পে কান্তজির মন্দিরটিও প্রবলভাবে ক্ষতিগ্রস্ত হয়। এর ৯ টি চূড়াই ভেঙে পড়ে। পরবর্তীতে ব্যাপক সংস্কার করা হলেও আগের চেহারায় আর মন্দিরটিকে ফিরিয়ে আনা সম্ভব হয় নি। সংস্কারের পর মন্দিরের বর্তমান চেহারা দাঁড়িয়েছে নিম্নরূপ (আশা করছি ছবিতে আমার উপস্থিতি আপনাদের বিরক্তি উদ্রেক করবে না)।

কান্তজিউ মন্দিরের উদ্দেশ্যে রওনা দিলাম দুপুরে খাওয়ার পর। ভাতঘুমটা নষ্ট হওয়ায় খারাপ লাগছিল কিন্তু নতুন কিছু দেখার আনন্দে এইটুকুন সেক্রিফাইস তো করাই যায়। মন্দিরে যাওয়ার জন্য সরাসরি কোন বাহন নেই। একটা অটো ভাড়া করে যাওয়ার চিন্তা করলাম। অটোর ড্রাইভারকে ভাড়া জিগ্যেস করতেই বলল ১০০০ টাকা (আমাদেরকে নতুন ভেবে মদন বানানোর ধান্দা আর কি)। ভাড়া শোনার পর আমরা কোন কথাই বললাম না। রিক্সা নিয়ে সোজা বাসস্ট্যান্ড চলে আসলাম। অটোর ড্রাইভারও বাসস্ট্যান্ড পর্যন্ত রিক্সার পিছন পিছন আসল। শেষে মাত্র ৫০০ টাকায় (!) মন্দির দেখিয়ে নিয়ে আসার দুর্দান্ত প্যাকেজ আমাদের সামনে উপস্থাপন করল। ভাড়া শুনে প্রথমেই আমাদের মেজাজ চড়ে গিয়েছিল তাই আমরা তাঁর দুর্দান্ত প্যাকেজটাও ফিরিয়ে দিলাম। গজগজ করতে করতে সে চলে যাওয়ার সময় জানিয়ে গেল এত সস্তায় (!) আর কেউ আমাদের কান্তজিউ মন্দিরে নিয়ে যাবে না। আমাদের কত খরচ হয়েছিল সেটা পরে বলছি।
দিনাজপুর-পঞ্চগড় হাইওয়েটা দারুন (গুগল থেকে পাওয়া প্রথম ছবিতে হলুদ রেখা চিহ্নিত)। মসৃণ রাস্তার দুইপাশে উঁচু উঁচু গাছ সটান দাঁড়িয়ে ছায়া দিয়ে যাচ্ছে। সেই রাস্তা ধরে ১০ কিলোমিটার যাওয়ার পরেই আমাদের নামিয়ে দেওয়া হল। এইবার নদী পাড়ি দিতে। নদীর নাম ঢেপা নদী। নদীতে পানি কম থাকলে তাকে যে রুগ্ন দেখায় সেটা আবারও বুঝতে পারলাম। আমরা যখন গিয়েছি তখন নদীর উপর ব্রিজ তৈরির কাজ চলছিল। এখন কি অবস্থা জানি না। 

পার হওয়ার জন্য অবশ্য চিন্তা করতে হয় নি। সবাই যেভাবে পার হচ্ছে আমরাও সেভাবেই পার হয়ে গেলাম। নদী পাড়ি দেওয়ার পদ্ধতিটা বেশ ইন্টারেস্টিং ছিল। নদীর দু’পারে দুইটা খুঁটি। এই দুই খুঁটিকে সংযোগ দেওয়া হয়েছে নদীর প্রস্থ বরাবর একটা লম্বা দড়ি দিয়ে। নদী পাড়ি দেওয়ার জন্য মাঝিকে বৈঠা বাইতে হয় না। নিউটনের তৃতীয় সুত্র মানে মেনে দড়ি টেনে সে নদী পাড়ি দেয়। ডিজিটাল যুগেও এইরকম এনালগ পদ্ধতির কার্যকারিতা দেখে ভালই লাগলো। 

নৌকা থেকে নেমে অনেকটা হাঁটতে হল। প্রায় ২০ মিনিট পর আমরা অবশেষে মন্দিরের প্রবেশদ্বারে পৌঁছালাম। প্রবেশদ্বার শুনতে যতটা রাজকীয় শোনায় বাস্তবে সেটা ঠিক ততটাই সাধারণ। 

কান্তজিউ মন্দির দেখবে অথচ মুগ্ধ হবে না এমন কেউ এই জগতে আছে বলে আমার মনে হয় না। মুগ্ধতার আবেশ নিয়েই মন্দিরে প্রবেশ করলাম। প্রথমেই শ্বেতপাথরে লেখা মন্দিরের ইতিহাস চোখে পড়ল।

মন্দিরের উত্তর দিকের ভিত্তিবেদীর শিলালিপি থেকে জানা যায়, তৎকালীন দিনাজপুরের মহারাজা জমিদার প্রাণনাথ রায় তাঁর শেষ বয়সে ১৭২২ সালে মন্দিরের নির্মাণ কাজ শুরু করেন। এবং তাঁর স্ত্রী রুকমিনির আদেশে পিতার ইচ্ছা পূরণ করার জন্য মহারাজের দত্তকপুত্র মহারাজ রামনাথ ১৭৫২ সালে মন্দিরটির নির্মাণ সম্পন্ন করেন। ১৮৯৭ সালের ভুমিকম্পের পর মহারাজা গিরিজানাথ বাহাদুর ধ্বংস হয়ে যাওয়া নয়টি শিখর বাদে মন্দিরটি পুনর্নির্মাণ করেন। 

এ জমকালো পিরামিড আকৃতির মন্দিরটি তিনটি ধাপে উপরে উঠে গিয়েছে এবং তিন ধাপের কোণগুলির উপরে মোট নয়টি অলংকৃত শিখর বা রত্ন রয়েছে যা দেখে মনে হয় যেন একটি উচুঁ ভিত্তির উপর প্রকান্ড অলংকৃত রথ দাঁড়িয়ে আছে। মন্দিরের চারদিকে খোলা খিলান পথ রয়েছে যাতে যে কোন দিক থেকেই পূজারীরা ভেতরের পবিত্র স্থানে রাখা দেবমূর্তিকে দেখতে পায়। বর্গাকৃতির মন্দিরটি একটি আয়তাকার প্রাঙ্গনের উপর স্থাপিত। এর চারদিকে রয়েছে পূজারীদের বসার স্থান যা ঢেউ টিন দ্বারা আচ্ছাদিত। 

বর্গাকার প্রধান প্রকোষ্ঠটিকে কেন্দ্র করে সম্পূর্ণ ইমারত নির্মিত হয়েছে। পাথরের ভিত্তির উপর দাঁড়ানো মন্দিরটির উচ্চতা ৫০ ফুটেরও বেশি (ভূমিকম্পের আগে উচ্চতা ছিল ৭০ ফুট)। ধারণা করা হয়, গঙারামপুরের (দিনাজপুর) নিকট বাননগরের প্রাচীর ধ্বংসাবশেষ থেকে নির্মাণ উপকরণ এনে এটি তৈরি করা হয়েছিল। বাইরের দিকে উচুঁ করে তৈরী তিনটি চতুষ্কোণা প্রকোষ্ঠ এর সঙ্গে যুক্ত করা হয়েছে। এ ধরণের নকশা কেন্দ্রীয় প্রকোষ্ঠটিকে শক্তিশালী করেছে, তাই উপরের বিরাট চূড়াটিকে এ প্রকোষ্ঠটির পক্ষে ধারণ করা সম্ভব হয়েছে। মন্দিরের পুরাতন ছবিটি দেখলে ব্যাপারটা বোঝা সহজ হবে। 

বর্তমানে ধ্বংসপ্রাপ্ত বাকি আটটি অলংকৃত চূড়া নিচের দু’তলার ছাদের আটটি কোণে সংযোজন করা হয়েছিল। নিচতলার বাঁকা কার্নিস কোণগুলিতে এসে ঝুলে আছে। এর মধ্যবাগ কিছুটা উঁচু হওয়ায় ভিত্তি থেকে এর উচ্চতা দাড়িয়েছে ২৫ ফুট, যার দ্বিতীয় তলার উচ্চতা ১৫ ফুট এবং তৃতীয় তলার ৬'-৬"। নিচের চারকোণের প্রত্যেকটির সঙ্গে একটি করে ছোট প্রকোষ্ঠ রয়েছে এবং এগুলি দ্বিতীয় তলার উপরে স্থাপিত কারুকার্য খচিত অষ্টকোণাকৃতির কোণের বুরুজগুলির ভর বহন করছে। নিচতলার প্রার্থনা ঘরের চারদিকে মন্দিরে মোট চারটি আয়তাকার বারান্দা রয়েছে। নিচতলার প্রত্যেক দিকের প্রবেশ পথে বুহু খাঁজ যুক্ত খিলান রয়েছে। সমৃদ্ধ অলংকরণ যুক্ত দুটি ইটের স্তম্ভ দ্বারা প্রতিটি খিলানকে পৃথক করা হয়েছে। নিচতলার চার প্রকোষ্ঠের বাইরে মোট ২১টি খিলান দরজা আছে, আর দ্বিতীয় তলায় এ খিলান দরজার সংখ্যা ২৭টি। ছোট হয়ে আসা তৃতীয় তলার মাত্র তিনটি প্রবেশ দরজা এবং তিনটি জানালা রয়েছে। পশ্চিম দিকের দ্বিতীয় বারান্দা থেকে ২"-৩" প্রশস্ত সংর্কীণ সিঁড়ি পথ উপরে উঠে গিয়েছে। অন্ধকারাচ্ছন্ন এ প্রবেশ পথ এঁকে বেঁকে প্রথম, দ্বিতীয় ও তৃতীয় তলায় উঠে গিয়েছে। 

কান্তজিউ মন্দিরের আসল সৌন্দর্য এর টেরাকোটায়। পুরো মন্দিরে প্রায় ১৫,০০০-এর মতো টেরাকোটা রয়েছে। পাহাড়পুর, শালবন বিহার কিংবা মহাস্থানগড় সবখানেই যাওয়া হয়েছে কিন্তু বাংলাদেশের আর কোন স্থাপত্যে এত বিশাল পরিমাণ এবং বৈচিত্র্যময় টেরাকোটার ব্যবহার আমার চোখে পড়ে নি। এ সমস্ত পোড়ামাটির ফলক ছিল বড় আকৃতির এবং কিছুটা সেকেলে ধরণের। কিন্তু কান্তনগর মন্দিরের দেওয়াল সম্পূর্ণ ভিন্ন প্রকৃতির। শিল্পীগণ অত্যন্ত উচ্চমানের পরিশীলিত এবং পরিণত শিল্পের বিকাশ ঘটিয়েছিলেন, যেখানে সমন্বিত ধারায় অত্যন্ত যত্নের সঙ্গে অলঙ্করণ করা হয়েছিল। মন্দিরের প্রতিটি ইঞ্চিতে পোড়ামাটির ফলক ব্যবহার করা হয়েছে। পোড়ামাটির ফলকে ফুটিয়ে তোলা হয়েছে তিনটি পৌরাণিক কাহিনীর (রামায়ন, মহাভারত এবং শ্রীকৃষ্ণের) উপাখ্যান। শুধু তাই নয়, মুঘল বাদশাহদের কিছু কর্মকাণ্ডের ছবিও আছে। পোড়ামাটির এ শিল্পগুলির বিস্ময়কর প্রাচুর্য, মূর্তির গড়ন কোমল ভাব ও সৌন্দর্য এত যত্নের সঙ্গে ফুটিয়ে তোলা হয়েছে যে, বাংলার যে কোন ম্যূরাল চিত্রের চেয়ে তা অনেক উৎকৃষ্ট। কেউ যদি মন্দির দেয়ালের অলংকরণের দৃশ্য যে কোন দিক থেকে গভীর মনোযোগের সঙ্গে দেখেন এবং বিষয়বস্তুকে সমন্বিত করেন, তবে এর বিষয় বৈচিত্র দেখে অবাক বিস্ময়ে অভিভূত হবেন। 

মন্দিরের ৩ টি ধাপে ৩ ধরণের বিষয়বস্তু ফুটিয়ে তোলা হয়েছে। মন্দিরের বাইরের দেয়ালের পোড়ামাটির অলংকরণের সাধারণ যে চিত্র, তাতে চারদিকের ভিত্তি প্যানেলের নিম্নাংশে চিত্রগুলি সমান্তরাল ভাবে চারটি প্রবেশ পথের দিকে এগিয়ে গিয়েছে। ভিত্তির একটু উপরেই লতা পাতার মধ্যে প্রস্ফুটিত গোলাপ এবং এর বিকল্প হিসেবে কোথাও চারটি ধাতুর পাতে ধাতব প্রলেপযুক্ত ডিজাইন; স্ত্তম্ভের কার্নিসে সমসাময়িক সামাজিক চিত্র ও মাটির খন্ডে তৈরী অভিজাত জমিদারদের শিকারের দৃশ্য এবং উপরের সমান্তরাল প্যানেলে সূক্ষ্ম জটিল অলংকরণের মাঝে প্রস্ফুটিত গোলাপ ছিল, যা সাধারণভাবে ষাট গম্বুজ মসজিদ, বাঘা মসজিদ, কুসুম্বা মসজিদ ও ছোট সোনা মসজিদ প্রভৃতির গায়ে লক্ষ্য করা যায়। 

দ্বিতীয় ধাপের অলংকরণের উজ্জ্বল নিদর্শনসমূহ হচ্ছে বনের ভেতর শিকার দৃশ্য,হাতি, ঘোড়া, উট সহযোগে রাজকীয় শোভাযাত্রা এবং অভিজাতদের জন্য চমৎকারভাবে তৈরী গরুর গাড়ি। তাদের গায়ে ছিল মুগল পোশাক ও অস্ত্র। সুন্দরভাবে সজ্জিত হাতি এবং ঘোড়া। এদের সঙ্গে যুক্ত রথসমূহ কারুকার্য সমৃদ্ধ ছিল। অলংকৃত পালকিতে গুটিসুটি মেরে বসে থাকা নাদুস-নুদুস দেহের জমিদার, হাতে তার বিলাসী হুক্কা। হুক্কার অন্যদিকে লম্বা নল থেকে ধূঁয়ার কুন্ডুলি ছুড়ছেন। অন্যদিকে নদীর দৃশ্য রয়েছে, যেখানে লোকজনে ঠাসা সর লম্বা নৌকায় সকলে আন্দোৎসবে মগ্ন।


হিন্দু মন্দিরে মোঘলদের চিত্রায়ন বেশ কৌতূহলী করে তুলেছিল আমাকে। সেই কৌতূহল নিবৃত করেছিলেন শ্রী দীনেশ চন্দ্র রায়। পাশেই নয়াবাদ গ্রামে তাঁর বাড়ি। জিগ্যেস করতেই তিনি হড়হড় করে বলতে থাকেন দিনাজপুরের মহারাজা প্রাণনাথের কথা। প্রাণনাথ স্বপ্নে আদেশ পান কৃষ্ণ মন্দির গড়ার। তিনি তখন অনুমতির জন্য যান দিল্লীর সম্রাট আকবরের কাছে। তার ভাষায়, ‘উনি তখন মন্দির করার হুকুম দেন। দান সাহায্য করেন। শুরু হয় কান্তজীর মন্দিরের কাজ। এই কারণে মন্দিরের গায়ে মোঘলদের কাজকারবার কিছুটা ফুটিয়ে তোলা হয়েছে। দিনেশদা’র ভাষ্যমতে মন্দিরের নির্মাণকাজ শুরু হয়েছিল আরও আগে, ১৭০৪ সালে। রেফারেন্স জানতে চাইলে হেসে বললেন, ঠাকুরদা “বইলে গ্যাসেন”। 


তৃতীয় ধাপের অলঙ্করণে রয়েছে পৌরাণিক কাহিনীর চিত্রণ। এখানে লৌকিকভাবে কৃষ্ণর প্রতিকৃতি তৈরী করা হয়েছে। এ পর্যায়ের পোড়ামাটির অলঙ্করণে রয়েছে দানব রাজা কংস কিশোর কৃষ্ণকে বধ করতে উদ্ধত; কৃষ্ণ কর্তৃক রাক্ষস পাতনা এবং সারস গলার দানব বাকাসুর হত্যা; গোবর্ধন পার্বতকে উপরে ফেলে কেশি হত্যা; স্বর্প দানব কালিয়াকে দমন এবং লম্বা সরু নৌকায় কৃষ্ণের আনন্দ ভ্রমণ ইত্যাদি। মন্দিরের দক্ষিণ মুখে কিছু বিভ্রান্তকর দৃশ্যসহ রামায়ণের কাহিনী ফুটিয়ে তোলা হয়েছে। রামায়ণের কাহিনীর চিত্র পূর্ব প্রান্তের সীমানা পর্যন্ত বিস্তৃত ছিল। এখানে পঞ্চবটীর বনে রাম চন্দ্র, সীতা ও লক্ষণের বনবাসের রুপায়ণ রয়েছে, সূর্পনখার নাকে আঘাতরত লক্ষণ, দন্ডকের বন থেকে রাবন কর্তৃক সীতা অপহরণ; রাবণের রথকে বাঁধা প্রদানে জটায়ুর ব্যর্থ প্রচেষ্টা, অশোক বনে সীতার বন্দি জীবন; কিশকিন্দিয়ার সিংহাসনের জন্য বালী এবং বানর অনুসারী সহ সুগ্রীভের যুদ্ধ। এছাড়াও আকর্ষণীয় ভাবে ফুটিয়ে তোলা হয়েছে রাম চন্দ্রের সপ্ততলা বেদ এবং বানর অনুসারীসহ রামচন্দ্রের সঙ্গে আলাপ আলোচনায় রত ছিলেন সুগ্রীভ।

উত্তর দিকের প্রতিমূর্তিগুলির মধ্যে প্রাধান্য বিস্তার করেছিল কৃষ্ণ বলরাম। এগুলির মধ্যে উল্লেখযোগ্য ছিল কৃষ্ণের বিভিন্ন বিয়ের ছবি; গোয়ালিনী দন্ডের দু্ই মাথায় ঝোলানো শিকায় (পাটের ঝোলা) দুধ ও দৈ বহন করে নিয়ে যাচ্ছে। অলঙ্করণের দ্বিতীয় ধাপে একটি আকর্ষণীয় ইউরোপীয় যুদ্ধ জাহাজ খোদিত হয়েছে। এখানে সূক্ষ্ম ও বিস্তারিতভাবে দৃশ্যমান রয়েছে সৈনিক এবং কামান। পশ্চিম দিকের পুরো অংশেই তৃতীয় ধাপের সূক্ষ্ম অলঙ্করণে কৃষ্ণ কাহিনীর বিভিন্ন দিক তুলে ধরা হয়েছে। এ অলঙ্করণ শেষ হয়েছে মধুরার দানব রাজা কংসকে হত্যার মধ্য দিয়ে। এখানে অন্তর্ভুক্ত হয়েছে কংসের দানবাকৃতির খুনে হাতি কবল্লপীড়ার ধ্বংস, মথুরায় কংসের সঙ্গে দ্বন্দ্ব যুদ্ধে কৃষ্ণকে অংশগ্রহণে বিরত করতে না পেরে রাধার জ্ঞান হারানো। এসব চিত্রের মধ্যে দন্ডের দুই প্রান্তে ঝোলানো শিকাতে দুধ ও মাখন বহন করা গোয়ালার চিত্র খুবই আকর্ষণীয়, যা এখনও গ্রাম বাংলার অতি পরিচিত দৃশ্য। বহু খাঁজ বিশিষ্ট খিলানের স্প্যান্ড্রিলের উপরে সম্প্রসারিত প্যানেলে চমৎকারভাবে দৃশ্যমান করা হয়েছে মহাকাব্যগুলির প্রাণবন্ত যুদ্ধের দৃশ্যাবলি। এতে আরও দেখানো হয়েছে একটি বৃত্তের ভেতর নৃত্যরত রাধাকৃষ্ণের যুগলশূর্তিসহ রস-মন্ডল ও এর সাথে অন্যান্য সহায়ক মূর্তি। কুরুক্ষেত্র ও লঙ্কার প্রচন্ড যুদ্ধের দৃশ্যাবলি রুপায়নে স্থানীয় লোকশিল্পীদের কল্পনা ও প্রচুর প্রাণশক্তির প্রকাশ ঘটেছে।

কান্তজীর মন্দিরের চমৎকার পোড়ামাটির অলঙ্করণের একটি বৈশিষ্ট্যপূর্ণ দিক হলো যে, এতে কামদ দৃশ্যাবলির চিত্র অঙ্কন করা হয়নি, যেমনটি দেখা যায় উড়িষ্যা ও দক্ষিণ ভারতীয় মন্দিরসমূহে। এখানে দেবতাদেরকে কামুক চরিত্র থেকে মানবিক চরিত্রকে অধিক প্রাধান্য দেওয়া হয়েছে।

কান্তজির মন্দিরে কেবল যে কৃষ্ণের পুজা হয় তাই নয়। এখানে শিবের পূজাও হয়। মূল মন্দিরের পাশেই একটা ছোট শিব মন্দিরও আছে। সিঁড়ির নিচে জলের আধার। সেখানে পা ভিজিয়ে মন্দিরে প্রবেশ করতে হয়। 
যতক্ষণ আমরা মন্দিরে ছিলাম ততক্ষণ আমাদের সাথে একজন সঙ্গী ছিল। সঙ্গীটি খুবই শান্ত। চলুন আপনাদের সাথে পরিচয় করিয়ে দেই।

পূজারীদের চালার বাইরে প্রধান মন্দিরের প্রায় একশগজ দূরে আগাছায় ছাওয়া একটি এক চূড়া বিশিষ্ট ছোট ধ্বংসপ্রাপ্ত মন্দির রয়েছে। প্রচলিত ধারণা মতে মহারাজ প্রাণনাথ ১৭০৪ সালে এ মন্দিরটি তৈরি করে এখানে কৃষ্ণের মূর্তি প্রতিষ্ঠা করেন। এটি সাময়িকভাবে বৃন্দাবন থেকে আনা হয়েছিল। নবরত্ন মন্দির তৈরি সমাপ্ত হলে এ মূর্তিটি এখানে স্থানান্তর করা হয়। এটি এখন একটি পরিত্যক্ত দেবালয়। এ মন্দিরটি ছিল ১৬ পার্শ্ব সম্বলিত সৌধ এবং এর উচ্চতা ছিল ৪০ ফুট এবং এর দক্ষিণ দিকে প্রবেশ পথে ছিল বহু খাঁজবিশিষ্ট খিলান।

মন্দির থেকে যখন বের হয়েছি তখন সন্ধ্যা হয় হয়। দীনেশ’দা কে জিগ্যেস করলাম মসজিদ পাব কোথায়? তখনই প্রথম নয়াবাদ মসজিদের কথা শুনলাম। কান্তজিউ মন্দির নির্মাণের কাছাকাছি সময়েই নয়াবাদ মসজিদ নির্মিত হয়েছিল। মজার ব্যাপার হচ্ছে এই মন্দির এবং মসজিদ একই নির্মাতাদের হাতে তৈরি হয়েছিল। শুনে আমাদের আনন্দ তো আর বাঁধ মানে না। এ যে দেখছি এক টিকিটে দুই ঐতিহাসিক জায়গা দর্শন। এখান থেকে দক্ষিণ-পূর্ব দিকে মাত্র দেড় কিলোমিটার দূরত্ব। অতএব হাঁটা দিলাম। মসজিদে যখন পৌঁছুলাম তখন মাগরিবের আজান হচ্ছিল। চারদিক গোধূলির আলোয় রাঙা। অস্তগামী সূর্যের আলোয় ঐতিহাসিক মসজিদটিকে কেমন জানি অপার্থিব লাগছিল। ছোট্ট মসজিদ, কিন্তু ইতিহাসের ছোঁয়া আছে বলেই হয়ত এমন অনুভূতির সৃষ্টি হয়েছিল মনে। 

মসজিদের প্রবেশের প্রধান দরজার উপর স্থাপিত ফলক হতে জানা যায় এটি সম্রাট দ্বিতীয় শাহ আলমের রাজত্ব কালে ২ জৈষ্ঠ্য, ১২০০ বঙ্গাব্দে(ইংরেজি ১৭৯৩ সালে) নির্মান করা হয়। সেসময় জমিদার ছিলেন রাজা বৈদ্যনাথ। যিনি ছিলেন দিনাজপুর রাজ পরিবারের সর্বশেষ বংশধর। এলাকার অধিবাসীদের থেকে জানা যায় যে, ১৮ শতকের মাঝামাঝিতে কান্তনগর মন্দির তৈরির কাজে আগত মুসলমান স্থপতি ও কর্মীরা এই মসজিদটি তৈরি করেন। তারা পশ্চিমের কোন দেশ থেকে এসে নয়াবাদে বসবাস শুরু করে এবং তাদের নিজেদের ব্যবহারের জন্য এই মসজিদটি তৈরি করেন। 

তিন গম্বুজ বিশিষ্ট এই মসজিদের চার কোনে ১২.৪৫মিটার x ৫.৫মিটার আকারের চারটি অষ্টভুজ মিনার রয়েছে। দেয়ালগুলির পুরুত্ব ১.১০ মিটার। উত্তর ও দক্ষিণের দেয়ালে একটি করে জানালা রয়েছে। পশ্চিম পাশের দেয়ালে মোট তিনটি মিম্বার রয়েছে যেগুলি মসজিদের তিনটি প্রবেশ দরজা বরাবর তৈরি করা হয়েছে। মাঝের মিম্বারটি আকারে বড়(উচ্চতা ২৩০ মিটার এবং প্রস্থ্য ১.০৮ মিটার) এবং অপর দুটি মিম্বার একই আকারের।
মসজিদটা তৈরির সময় যে সকল টেরাকেটা বা পোড়ামাটির কারুকার্য ব্যবহার করা হয়েছিল তার অধিকাশংই এখন নেই এবং যেগুলি রয়েছে সেগুলিও সম্পূর্ণ অক্ষত নেই। এখানে বর্তমান মোট ১০৪টি টেরাকোটা অবশিষ্ট রয়েছে। এগুলি আয়তক্ষেত্রাকার এবং আকার ০.৪০ মিটার x ০.৩০ মিটার।
মসজিদটির পাশে একটি কবর রয়েছে। তবে কবর বা মসজিদে কোন অংশেই এটি সম্পর্কিত কোন তথ্য দেয়া নেই। সাধারণ লোকজনের ধারণা এটি কান্তজিউ মন্দির এবং নয়াবাদ মসজিদের প্রধান স্থপতি কালু খানের কবর। তবে আসল সত্যটা আমরা কোনদিনই জানতে পারব না। 

আপনারা হয়ত ভাবছেন শিরোনামের সাথে লেখার সম্পর্ক কোথায়? ৩০০ বছর আগেও আমাদের এই দেশের সাম্প্রদায়িক সম্প্রীতি কত চমৎকার ছিল তারই নিদর্শন এই কান্তজিউ মন্দির আর নয়াবাদ মসজিদ। মুঘল বাদশাহের পৃষ্ঠপোষকতা ছিল এই মন্দিরের নির্মাণে। মন্দিরের স্থপতি ছিলেন মুসলিম। পূজারী সহ বেশিরভাগ গ্রামবাসী ছিলেন হিন্দু। মন্দিরের কারিগররা কৃষ্ণনগর থেকে এসে এখানেই থেকে গিয়েছিলেন। তাঁদের জন্য ছিল মসজিদ। ঈদ কিংবা পূজায় কাছাকাছি অবস্থিত এই দুই উপাসনালয় মুখরিত হত। যার যার জায়গা থেকে নিজ নিজ ধর্মীয় আচার পালন করত। অসাম্প্রদায়িক বাংলাদেশের সৌন্দর্য তো এই পারস্পরিক মিথস্ক্রিয়াতেই। হায়, আজ সময় এগুচ্ছে আর আমরা পেছনের দিকে যাচ্ছি। 
ফিরবার পথে আবার দিনেশদা’র সাথে দেখা হয়ে গেল। বললেন,”ও দাদা, কীর্তন না শুনেই চলে গেলেন।“
“কীর্তন কখন হয়।?”
“ঠিক নাই।“
“দাদা, আমরা তো বিদেশী। আবার কবে আসব ঠিক নাই। আপনিই একটু গেয়ে শোনান না।“
দিনেশদা’র মুখে লজ্জা ভর করল। ভাবলাম গাইবেন না তিনি। কিছুক্ষণ চুপ করে থেকে হঠাতই গেয়ে উঠলেন,
বৃন্দাবনের সেই সুরে মন হল উদাসী
কংশ রাজার দর্পনাশন থাকেন মথুরাতে
রাধার বুকে প্রেম কাঁদে তাঁর আখির যমুনাতে
প্রেমের নদীর কৃষ্ণ নামের সাগর জলে মেশে
কত সাধের হারামনি পাব সে কোন দেশে
বলে দাও প্রানের ঠাকুর।
আমরা তন্ময় হয়ে শুনতে থাকি। মাথার উপর বড় অশ্বথ বৃক্ষের ডালগুলো হাওয়ায় দুলতে থাকে। সেই হাওয়া আমাদের শরীরে আগমনী শীতের বার্তা শোনাতে থাকে। নীড়ে ফেরা পাখিরা ডানা ঝাপটায়। সময়ের পেন্ডুলাম তাঁর যাত্রা থামিয়ে আমাদের সঙ্গ দেয়। আমাদের উদাস ভাব আর কাটে না। 
বিঃদ্রঃ সন্ধ্যা হয়ে যাওয়াও নয়াবাদ মসজিদের ছবিগুলো তুলতে পারি নি তাই গুগলের সাহায্য নিতে হয়েছে। তবে মন্দিরের ছবিগুলো আমার নিজের তোলা। আর হ্যাঁ, পুরো যাত্রায় আমাদের খরচ পড়েছিল মাত্র ১৫০ টাকা। 

