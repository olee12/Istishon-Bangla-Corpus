র‍্যাবের বক্তব্যে কিউরিয়াস মাইন্ড ওয়ান্টস টু নো, কিন্তু কিছু কথা না বলাই থাক !


যুবলীগের সাংগঠনিক সম্পাদক রিয়াজুল হক খান মিল্কির ঘাতক জাহিদ সিদ্দিকী ওরফে তারেকের গ্রামের বাড়ি সিলেটের হবিগঞ্জে। চার ভাই ও চার বোনের মধ্যে তিনি দ্বিতীয়। বাবা আবদুল হাই। গ্রামের বাড়ি সিলেটে হলেও তাঁর জন্ম ও বেড়ে ওঠা মতিঝিলের এজিবি কলোনিতে।
তারেকের শৈশব, কৈশোর, যৌবন ও রাজনৈতিক জীবন খুব কাছ থেকে দেখা এমন কয়েকজন নেতা-কর্মী বলেন, নব্বইয়ের দশকে ছাত্রলীগের কেন্দ্রীয় কমিটির সহসভাপতি বিপুল সান্যালের রাজনৈতিক কর্মকাণ্ডে অংশ নেওয়ার মধ্য দিয়েই তারেকের রাজনৈতিক পথচলা শুরু। সে সময় বিপুলের পক্ষে ছিলেন রিয়াজুল।
ওই সময় পুরো মতিঝিল এলাকার অপরাধজগৎ নিয়ন্ত্রণ করতেন বিএনপি-সমর্থক সন্ত্রাসী ইখতিয়ার, জিসানসহ আরো কয়েকজন। ইখতিয়ার ও জিসান ছিলেন মতিঝিলের সাবেক ৩৩ নম্বর ওয়ার্ডের বিএনপির কমিশনার শাহনেওয়াজ শাহীনের সহযোগী। তাঁদের কারণে তারেক, বিপুল ও রিয়াজুল শারীরিক ও মানসিকভাবে নির্যাতিত হতেন, নিগৃহীত হতেন। রাজনৈতিকভাবেও তাঁরা পিছিয়ে ছিলেন।
এ নির্যাতন ও নিগ্রহ থেকে বাঁচতে তারেক আশ্রয় নেন মিরপুরের তৎকালীন শীর্ষ সন্ত্রাসী কালা জাহাঙ্গীরের কাছে। সেই সূত্রে তারেকের সঙ্গে ঘনিষ্ঠতা গড়ে ওঠে ভারতে পলাতক শীর্ষ সন্ত্রাসী শাহাদত, তাজসহ আরো কয়েকজনের সঙ্গে। তারেকের কাজই ছিল এ তিন সন্ত্রাসীর বিরোধীদের চিহ্নিত করে হত্যা করা।
২০০১ সালের দিকে তারেক মিরপুরের গুদারাঘাটের বাসিন্দা সন্ত্রাসী টিপুকে এলিফ্যান্ট রোডে একটি রেস্তোরাঁয় গুলি করে হত্যা করেন। এরপর বিএনপির নেতা হাবিবুর রহমান মণ্ডল, পোস্তগোলার কমিশনার শাহাদত, মিরপুরের কমিশনার নিউটনসহ বেশ কয়েকজনকে হত্যা করেন তিনি।
মতিঝিলের এজিবি কলোনির একজন রাজনৈতিক নেতা বলেন, এভাবে খুন করতে করতে পারদর্শী ও ক্ষমতাবান হয়ে উঠেছিলেন তারেক। অন্যদিকে মতিঝিল এলাকার অপরাধজগতের নিয়ন্ত্রণকারী ইখতিয়ার, জিসানসহ কয়েকজন দুই পুলিশ কর্মকর্তা হত্যার আসামি হন। তাঁরা দেশের বাইরে পালিয়ে যান। আর বর্তমান সরকার ক্ষমতায় আসার পর বাইরে চলে যান ইখতিয়ার ও জিসানের আশ্রয়দানকারী কমিশনার শাহনেওয়াজও। এই সুযোগে তারেক মতিঝিলের অপরাধজগৎ নিয়ন্ত্রণের চেষ্টা করেন। জড়িয়ে পড়েন একের পর এক হত্যাকাণ্ডে।
মিল্কি হত্যার ঘটনায় কয়েক ঘন্টার মধ্যে র‌্যাবের হাতে গ্রেপ্তার তারেক র‌্যাবের সঙ্গে ‘ক্রসফায়ারে’ নিহত হন। র‌্যাবের কাছ থেকে তারেককে ছিনিয়ে নেওয়ার সময় সংঘটিত বন্দুকযুদ্ধে নিহত হন তার সহযোগী শাহ আলমও।
র্যাবের ভাষায়, "মহানগর (দক্ষিণ) যুবলীগের সাংগঠনিক সম্পাদক রিয়াজুল হক খান মিল্কির ঘাতক জাহিদ সিদ্দিকী ওরফে তারেক একজন পেশাদার খুনি। তিনি শুধু রিয়াজুল নন, ঢাকা শহরে ২৫-৩০টি হত্যার ঘটনায় প্রত্যক্ষ ও পরোক্ষভাবে জড়িত ছিলেন।" 
র্যাবের বক্তব্যে কিউরিয়াস মাইন্ড ওয়ান্টস টু নো, কিন্তু কিছু কথা না বলাই থাক !

